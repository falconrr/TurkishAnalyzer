Maradona'ya bu sözlerle veda etti: Büyük bir futbolcuydu ama sportmen değildi
İngiltere Milli Takımı'nın eski kalecisi Peter Shilton, hayatını kaybeden Diego Armando Maradona için bir veda yazısı yayımladı. Maradona'nın elle attığı golden bahseden Shilton, efsane isim için dikkati çeken ifadeler kullandı.
1970'ten 1990'a kadar 125 maçta formasını giydiği İngiltere Milli Takımı'nın bu alanda rekorunu elinde tutan Shilton, Maradona'nın ölümü sonrası Daily Mail gazetesinde bir yazı kaleme aldı.
"Şüphesiz karşılaştığım en iyi futbolcuydu"
71 yaşındaki eski file bekçisi, kalp krizi sonucu 60 yaşında ölen Maradona'nın hayatında önemli bir yeri olduğunu belirterek, "Onu bu kadar genç yaşta kaybettiğimiz için üzgünüm. Özel bir yetenekti ve şüphesiz karşılaştığım en iyi futbolcuydu. Ailesine sabır diliyorum" ifadelerini kullandı.
"O gün neler yaşanacağını hiçbirimiz tahmin edemezdik"
Shilton, Maradona'nın 1986 FIFA Dünya Kupası çeyrek finalinde İngiltere'ye önce eliyle, 4 dakika sonra ise topu 60 metre taşıyıp 5 kişiyi çalımlayarak attığı goller için, şunları kaydetti: "O gün neler yaşanacağını hiçbirimiz tahmin edemezdik. İkimiz arasındaki hava topu mücadelesinde topa kafasıyla ulaşamayacağını biliyordum. Topu eliyle ağlara gönderdi. Açık bir kural ihlaliydi, hileydi. Gol sevinci için koşarken bile iki defa hakeme baktı. Çünkü herkes gibi o da ne yaptığını biliyordu. Kısa süre sonra o harika golü attı. Biz hala önceki pozisyonu hazmetmeye çalışıyorduk. Muhteşem bir goldü ama elle oynadığı pozisyon sonucu skor 1-0 olmasa, ikinci golü atamazdı."
"Özür dileyeceğini bilsem seve seve onun elini sıkardım"
Maradona'nın elle attığı golü yıllarca unutamadığını dile getiren Shilton, "Onunla ilgili asıl rahatsız olduğum şey, yaptığı için asla özür dilememesiydi. Özür dilemek yerine 'Tanrının eli' benzetmesini yaptı ki bu çok yanlıştı. Büyük bir futbolcuydu ama ne yazık ki sportmen biri değildi. Yıllarca ikimizi bir araya getirmek istediler. Özür dileyeceğini bilsem seve seve onun elini sıkardım. Fakat buna dair hiçbir işaret görmedim. Umarım o gol Maradona'nın mirasını lekelemez" yorumunu yaptı.

MBS’den yeni tasfiyeler
Suudi Arabistan’da Kasım 2018’de, kendine muhalif prensleri otele hapseden Veliaht Prens Muhammed bin Selman, şimdi bürokratlara kanca attı. Yüzlerce devlet görevlisine yolsuzluk suçlamasıyla soruşturma başlatıldı. MBS’nin, Trump kadar yakın ilişki kuramayacağı Biden göreve başlamadan önce çatlak sesleri susturmak istediği yorumları yapılıyor.
Koltuğunu sağlama almak için Suudi prensleri tutuklayan Suudi Arabistan Veliaht Prensi Muhammed bin Selman, bu kez bakanlıklara ve devlet memurlarına yöneldi. Suudi Kontrol ve Yolsuzlukla Mücadele Otoritesi, Suudi Savunma Bakanlığı’nda yolsuzluk davalarına ilişkin ceza davalarının başladığını duyurdu. Suudi Arabistan’ın yolsuzluk vakalarını ayrıntılı olarak duyurmasının alışılmadık olduğuna dikkat çeken siyasi analistler, bu hamlelerin değişen ABD yönetiminden kaynaklandığına vurgu yaptı. Selman’ın ABD’nin yeni başkanı Joe Biden ile ilişkisinin gergin olması sebebiyle içerdeki tüm çatlak sesleri susturmak istediği biliniyor.

PARALAR DEVLET HAZİNESİNE GİDECEK
Selman, Biden sonrası dönemde ilk olarak Savunma Bakanlığı’nı hedef seçti. Suudi Arabistan Kontrol ve Yolsuzlukla Mücadele Komisyonu, bakanlıktaki çok sayıda memurun yaklaşık 328 milyon dolarlık şüpheli mali işlemlere karıştığını açıkladı. Yetkililer altı davada, aralarında Savunma Bakanlığı memurları, işadamları ve sivillerin de bulunduğu en az 51 kişiyi yolsuzluk yapmakla suçladı. Sanıkların 1 milyar 229 milyon 400 bin riyal (328 milyon dolar) tutarında yasadışı mali kazanç elde ettikleri, soruşturma sonucunda 44’ünün suçlu bulunduğu aktarıldı. Söz konusu paranın devlet hazinesine geri alınması için çalışmaların sürdüğü belirtildi.
SIRA DİĞER BAKANLIKLARA GELECEK
Suudi Arabistan’daki Yolsuzlukla Mücadele Dairesi’nde adı açıklanmayan resmi bir kaynak, komisyonun son dönemde 226 kişinin dahil olduğu 158 ceza davası açıldığını söyledi. Diğer davalarda ise komisyon, bir ilçe sekretaryasındaki kalite yönetimi müdürü ve iki erkek kardeşine, Maliye Bakanlığı’nda mali temsilci, Milli Muhafız Bakanlığı’ndan emekli bir tümgeneral, valiliklerden birinde sağlık işleri müdürüne ve bölgelerden birinde Eğitim Dairesi çalışanına yolsuzluk suçlaması yöneltildi. Suudi yetkililer, kamu parasını kendi kişisel çıkarını kullanan herkesi izlemeye ve kontrol etmeye devam edeceklerini duyurmayı ihmal etmediler.

3 BİN 700 DAVA AÇILDI
Suudi Arabistan Ticaret Bakanı ve Enformasyon Bakanı Vekili Dr.Macid el-Kasabi, 2030 Vizyonu kapsamında yolsuzlukla mücadele kurumunun yeniden yapılandırıldığını bildirmiş, Denetim Otoritesi ile Kontrol ve Yolsuzlukla Mücadele Komisyonu’nun birleştirilerek güçlendirildiğini ve bu yıl 3 bin 700 yolsuzluk davası başlatıldığını açıklamıştı. Kasabi, yolsuzlukla mücadelenin 2030 Vizyonu’nun temel ayaklarından biri olduğunu vurgulamış, yolsuzluk tamamen ortadan kaldırılana kadar mücadelenin süreceğini dile getirmişti.

Suudi iş adamları BAE’den kaçın
“Gölgesiz” adıyla ünlenen ve kendisini BAE’de çalışan bir subay olarak tanıtan sosyal medya hesabı dikkat çekici bir iddia ortaya attı. Yazdıkları bir süre sonra doğrulanan “Gölgesiz” BAE’de yaşayan Suudi işadamlarının parasına el konulacağını söyledi ve şunları yazdı: “BAE’de ikamet eden Suudi iş adamları, yolsuzluk suçlamaları sizi bekliyor. Paranızı yurt dışına hızlı bir şekilde kaçırmanızı tavsiye ederim. Devletinizden size gelen hiçbir güvenceye inanmayın. Şantaj dosyalarınız tamamlandı ve yakında uygulamaya konacak.”

Edirne’de ev hanımlarına çağrı: Siz gün yaptıkça korona yayılıyor
Sağlık Bakanı Fahrettin Koca’nın açıkladığı vaka artışı yaşanan 15 il arasında yer alan Edirne’de, Hayat Eve Sığar (HES) uygulamasından 15 gün arayla alınan görüntüler tehlikeyi gözler önüne serdi. Ayrıca Edirne Valisi Ekrem Canalp’in talimatıyla STK’lara gönderilen mesajda korona tedbirleri kapsamında özellikle ev hanımlarına önemli çağrıda bulunuldu. Gönderilen mesajda, ev hanımlarının kendi aralarında gün düzenlememelerinin, komşu ziyareti yapmamalarının ve sosyal izolasyona dikkat etmelerinin önem arz ettiği vurgulandı.

HES uygulamasında paylaşılan veriler, Türkiye ortalamasının üzerinde vaka artışının görüldüğü Edirne’nin tehlikeli durumunu gözler önüne serdi. HES uygulamasından 15 gün arayla alınan görüntüler de koronavirüste vaka artışlarının yaşandığı dikkat çekti.
Her yer kırmızı
Uygulamada 15 gün önce yüksek riski temsil eden kırmızı alanların az sayıda bulunduğu Edirne’de bugünkü görüntüde ise çoğu alanın yüksek riskli olduğu görüldü. HES uygulamasından bakıldığında adeta kırmızı alarm veren Edirne’de artan vaka sayılarına karşı denetimler de artırıldı.

Duyarlılık çağrısı yapıldı
Öte yandan, Edirne Valisi Ekrem Canalp’in talimatıyla STK’lara gönderilen mesajda korona virüs tedbirleri kapsamında özellikle ev hanımlarına önemli çağrıda bulunuldu. Gönderilen mesajda Edirne genelinde son zamanlarda ev hanımlarının vaka artışında belirgin yükseliş gözlendiği ifade edildi. Ev hanımlarının kendi aralarında gün düzenlememelerinin, komşu ziyareti yapmamalarının ve sosyal izolasyona dikkat etmelerinin önem arz ettiği vurgulanan mesajda, üst düzey duyarlılık çağrısı yapıldı.

Vakaların pik yaptığı Edirne'de camilerden 'komşu ziyareti yapmayın' anonsu yapıldı
Koronavirüs vakalarının artış gösterdiği Edirne'de önlemler en üst seviyeye çıkarılıyor. Toplu taşıma araçlarında müşterilerinin inmesiyle birlikte 1 milimetre boşluk kalmayacak şekilde dezenfekte işlemi gerçekleştiriliyor. Kentte sık sık camilerden komşu ziyaretlerinin yapılmaması için anonslar yapılırken, polis ekipleri denetimlerini sürdürüyor.